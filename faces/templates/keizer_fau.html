<h2>FAUSTINA DE JONGERE</h2>
<div class="row">
  Faustina de Jongere was keizerin van Rome als vrouw van keizer Marcus Aurelius. Faustina wordt vaak gezien als de ideale Romeinse vrouw (volgens de antieke standaarden uiteraard). Tijdens haar 45-50 jarige leven baarde Faustina 13 (!) kinderen. Ook had ze de tijd om haar man te vergezellen naar het front waar ze een aantal jaar onder de soldaten doorbracht. 
  Ze stond dan ook bekend als de “moeder van het legerkamp” (<i>mater castrorum</i>). Faustina was trots om zo genoemd te worden en plaatste de titel daarom op haar munten. Zo’n publiek vertoon werd echter door de traditionele Romeinse mannen met argusogen bekeken. Bang om hun eigen positie te verliezen, lieten zij een reeks aan negatieve stereotyperingen los op de keizerin. Volgens de antieke bronnen was Faustina machtsbelust en onbetrouwbaar. Ze zou zelfs in het geheim een complot tegen haar man hebben gesmeed. Daarnaast zou ze de nodige affaires hebben gehad met zeelieden en gladiatoren. 
  <p>De portretten van Faustina laten haar veelzijdige karakter zien. Tijdens haar leven heeft de keizerin maar liefst negen keer een portret laten maken van zichzelf (dat is meer dan een Romeinse keizer ooit heeft laten maken voor zichzelf!). De portretten tonen haar als een knappe, jonge vrouw. De manier waarop haar kapsel gemodelleerd is stamt af van die van Griekse godinnen. Op deze manier werd haar schoonheid nogmaals benadrukt. Een beroemde beeldengroep toont Faustina samen met haar man Marcus in de gedaantes van Venus en Mars. Dat Faustina zich liet identificeren met de godin van de schoonheid en vruchtbaarheid onderstreept het klassieke ideaal dat Faustina poogde na te streven. Volgens experts gaat dit klassieke ideaal ten minste terug tot de tijd van keizer Augustus. Faustina moet zich dus ook bewust zijn geweest van de tradities die leefden aan het keizerlijk hof. </p>
</div>
<div class="row">
  <div class="col-md-6 faces"><img src="static/content/cal-1.jpg" title="Caligula" /></div>
  <div class="col-md-6 faces"><img src="static/content/cal-2.png" title="Caligula" /></div>
</div>
<div class="row quotation">Links: Faustina en Marcus als de goden Venus en Mars. Deze beeldengroep is te bewonderen in het Capitolijns Museum in Rome. Bron: publiek domein. Rechts: Faustina op een gouden munt geslagen in Rome. Op de achterkant van de munt staat de godin Fecunditas, de godin van de vruchtbaarheid, een verwijzing naar haar vele kinderen. Bron: publiek domein.</div>