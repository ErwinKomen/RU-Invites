<h2>HADRIANUS</h2>
<div class="row">
  Hadrianus was keizer van het Romeinse Rijk van 117 tot en met 138 na Christus. 
  Hij was de opvolger van keizer Trajanus, die bekend stond als “de beste keizer” (<i>optimus princeps</i>). 
  De lat lag dus zeker hoog voor Hadrianus. Keizer Trajanus was immens populair bij het leger omdat hij zich veelal aan het front bevond. Hadrianus was echter zijn eigen persoon. Hij was een groot liefhebber van de Griekse cultuur. Hij werd zelfs spottend aangeduid als “Griekje”. Sinds zijn jeugd was Hadrianus al gek op culturele festivals, filosofie, poëzie en kunst. Deze fascinatie voor de Griekse cultuur zien we duidelijk terug in Hadrianus’ portretten. Voor het eerst in de geschiedenis van het Romeinse Rijk draagt de keizer namelijk een volle baard zoals deze gedragen werd door beroemde Griekse filosofen. Deze zogenaamde ‘filosofenbaard’ straalde wijsheid en bedachtzaamheid uit. Uit de overgeleverde geschriften uit de oudheid blijkt echter ook dat sommigen dachten dat Hadrianus zijn baard liet staan om littekens en andere oneffenheden op de huid te verbergen. Eric Moormann, professor klassieke archeologie aan de Radboud Universiteit, heeft recentelijk beargumenteerd dat Hadrianus zijn baard ook liet staan om in te spelen op de verwachtingen van het leger. In de Romeinse wereld werd de baard, zoals gedragen door Hadrianus, geassocieerd met soldaten of met de oorlogsgod Mars. Wat in ieder geval zeker is, is dat Hadrianus een trendzetter was. Hadrianus’ tijdgenoten en opvolgers volgden namelijk allen zijn voorbeeld door hun baard te laten staan.  
</div>
<div class="row">
  <div class="col-md-6 faces"><img src="static/content/had-1.jpg" title="Aristoteles"/></div>
</div>
<div class="row quotation">Portret van Aristoteles met de zogenaamde filosofenbaard. Bron: publiek domein.</div>