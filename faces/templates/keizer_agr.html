<h2>AGRIPPINA DE JONGERE</h2>
<div class="row">
  Agrippina de Jongere was keizerin van Rome van 49 tot en met 59 na Christus. Agrippina was de zus van keizer Caligula, de vrouw van keizer Claudius en de moeder van keizer Nero. Met name tijdens de beginjaren van de regering van haar jonge zoon Nero (tussen 54 en 59 na Christus) verwierf Agrippina een machtige positie voor zichzelf. Volgens de antieke bronnen was Agrippina de persoon die de touwtjes in Rome daadwerkelijk in handen had. Dit lijkt visueel te worden ondersteund door een monument uit Aphrodisias in het huidige Turkije waarop te zien is hoe Agrippina een laurierkrans op het hoofd van haar zoon plaatst (en hem daarmee in feite kroont als keizer!). Op munten die geslagen werden in het Romeinse Rijk verschijnt Agrippina ook steevast naast haar zoon. Voor de oplettende Romein moet het dus duidelijk zijn geweest dat het Agrippina was die met de scepter zwaaide. Dit zal voornamelijk de reden zijn geweest dat Agrippina te boeken is gegaan als een sluwe, manipulatieve vrouw. Hierbij moet vermeld worden dat de Romeinse samenleving door en door patriarchaal was. Vrouwen die te openlijk een machtige positie bekleden werden als bedreigend ervaren en met argusogen in de gaten gehouden. De negatieve beoordeling van haar karakter moet dus zeker met een korreltje zout genomen worden.
  <p>Agrippina’s portretten werden veelvuldig gekopieerd en verspreid door het Romeinse Rijk. Uit onderzoek valt op te maken dat Agrippina ten minste vijfmaal een portret van haarzelf heeft laten maken. Zodoende was er altijd een portret in circulatie dat Agrippina in de laatste mode presenteerde. Deze portretten beeldden Agrippina altijd als een jonge, ideale vrouw af zoals conventioneel was voor de keizerinnen van Rome.  Op sommige portretten draagt Agrippina zelfs een diadeem, een symbool dat normaliter was voorbehouden aan godinnen.</p>
</div>
<div class="row">
  <div class="col-md-6 faces"><img src="static/content/agr-1.jpg" title="Agrippina" /></div>
  <div class="col-md-6 faces"><img src="static/content/agr-2.png" title="Agrippina" /></div>
</div>
<div class="row quotation">Links: Reliëf uit Aphrodisias waarop te zien is hoe Agrippina haar zoon Nero kroont met een laurierkrans. Bron: publiek domein. Rechts: Gouden munt geslagen in Lyon, met op de voorzijde een portret van Agrippina en haar zoon Nero. Bron: publiek domein.</div>