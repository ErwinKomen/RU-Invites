<h2>NERO</h2>
<div class="row">
  Nero was de laatste keizer van de Julio-Claudische dynastie en regeerde van 54 tot en met 68 na Christus. Nero werd ten tijde van zijn voorganger Claudius al klaargestoomd voor de troon. Er werden portretten van de jonge Nero verspreid door het Romeinse Rijk waarin Nero niet afweek van de norm die een halve eeuw eerder werd gezet door keizer Augustus. Ook ten tijde van de beginjaren van Nero’s regering (tussen circa 54 en 59 na Christus) volgde Nero de “Julio-Claudische standaard”: een jeugdig portret met nauwkeurig gemodelleerde haarlokken over het voorhoofd. In 59 na Christus zien we echter een verandering in de stijl van zijn portret. Deze verandering wordt door velen gekoppeld aan het moment dat Nero zich losmaakte van de invloed van zijn moeder Agrippina en zijn eigen weg in sloeg. Nero liet zichzelf ouder afbeelden dan hij werkelijk was. Hij liet een baard staan en liet zijn haren groeien tot in zijn nek. Ook was hij niet bang om zichzelf met een onderkin te laten portretteren. De haarlokken op zijn voorhoofd volgde nu een bijzonder uitgedacht schema waarvoor de keizer klaarblijkelijk een krultang moest gebruiken. Tegen de draad in koos Nero dus voor een geheel eigen stijl van leiderschap die niet altijd door iedereen werd gewaardeerd. Auteurs zoals Suetonius en Quintilianus betitelden de haarstijl van Nero bijvoorbeeld als decadent en onconventioneel. Dat Nero niet als een van de meest populaire keizers te boek is gegaan zal zeker hebben meegespeeld in de slechte beoordeling van zijn uiterlijk.  
</div>
<div class="row">
  <div class="col-md-4 faces"><img src="static/content/ner-1.jpg" title="Nero" /></div>
  <div class="col-md-4 faces"><img src="static/content/ner-2.jpg" title="Nero" /></div>
  <div class="col-md-4 faces"><img src="static/content/ner-3.jpg" title="Nero" /></div>
</div>
<div class="row quotation">Van links naar rechts: (1) Standbeeld van de jonge keizer Nero. Bron: publiek domein. 
  (2) Munt met daarop een portret van keizer Nero, geslagen in Rome. Bron: CNG. 
  (3) De haarlokken van Nero’s laatste portrettype. Bron: Arachne.</div>