<h2>SEPTIMIUS SEVERUS</h2>
<div class="row">
  Lucius Septimius Severus was de stichter van de vierde dynastie die over het Romeinse Rijk regeerde. Hij kwam aan de macht in 193 na Christus en regeerde het Rijk tot en met 211 na Christus. Septimius Severus was geboren in Leptis Magna, in het huidige Libië. Severus wordt door antieke schrijvers beschreven als lange, knappe man met een lange baard en krullend haar. De laatste twee aspecten zijn zeker ook te herkennen in zijn portretten. Severus volgde het door Hadrianus geïntroduceerde gebruik om als keizer een baard te dragen. Deze baard werd gedragen om wijsheid en bedachtzaamheid uit te stralen. Toch heeft de baard van Severus onder (kunst)historici en archeologen ook tot discussie geleid. Er wordt door sommigen gedacht dat de baard van Severus een verwijzing is naar de Afrikaanse god Serapis, die door Severus werd bewonderd. De baard zou zodoende een verwijzing zijn naar zijn Afrikaanse “roots”. Helemaal zuiver is deze theorie echter niet. De baard zoals gedragen door Severus was namelijk al mode onder zijn voorgangers. Het lijkt er daarom juist op dat Severus zich met deze baard heeft laten afbeelden om de breuk met de voorgaande dynastie te verzachten. Zodoende kon hij de continuïteit van het keizerschap benadrukken zodat men minder geneigd zou zijn om de legitimiteit van zijn dynastie in twijfel te trekken. Het lijkt dus voornamelijk een strategische keuze te zijn geweest voor Severus om zijn baard te laten groeien. 
</div>
<div class="row">
  <div class="col-md-6 faces"><img src="static/content/sep-1.jpg" title="Serapis" /></div>
  <div class="col-md-6 faces"><img src="static/content/sep-2.jpg" title="Marcus Antonius" /></div>
</div>
<div class="row quotation">Links: Portret van de Afrikaanse god Serapis. Bron: publiek domein. 
  Rechts: Portret van Marcus Antonius (een voorganger van Septimius Severus) met een soortgelijke baard. Bron: Ad Meskens.</div>